---
layout: clanok
title: 5 festivalov, ktoré sa toto leto určite oplatí navštíviť
author: Kristína Pleidelová
author-profile: /img/kika.webp
img: /img/blog/0002/cover.webp
perex: Pohoda ani Grape tento rok nebudú, alternatív, ako sa aj toto leto zabaviť, je stále dosť.

---
S prichádzajúcim letom a začiatkom letných prázdnin sa nezadržateľne blíži aj sezóna letných festivalov. Napriek pretrvávajúcej pandémii koronavírusu sa mnohé z nich uskutočnia v tradičnom duchu, aj keď s obmedzenými kapacitami a ďalšími protiepidemickými opatreniami.

Festivaly a koncerty sú pre mnoho ľudí formou odreagovania a zabavenia sa, a pandemická doba ich o ne v poslednom roku a pol v mnohých prípadoch pripravila. Najnavštevovanejšie slovenské podujatia Grape a Pohoda museli ich organizátori toto leto zrušiť, veľké množstvo pravidelných návštevníkov je preto opäť sklamaných a nevedia, ako si leto na svojich obľúbených miestach vynahradia. Alternatív je však stále dosť
– päť z nich prinášame práve v tomto článku.

## Topfest
Už v prvý prázdninový víkend, 2. – 3. júla, sa v obci Čiastkovce uskutoční rockový festival [Topfest](https://www.topfest.sk/). Výstupia tam mnohé známe slovenské aj české  kapely ako Horkýže Slíže, Kabát, Ine Kafe či Hex. Po ročnej prestávke bude mať tento festival trochu inú podobu – k dispozícii bude len jedno pódium, kapacita bude znížená a organizátori budú kontrolovať testy a nosenie rúšok.

## Slovenské alternatívne leto
Počas víkendu 16. – 17. júla sa pri Počúvadle neďaleko Banskej Štiavnice uskutoční festival [Slovenské alternatívne leto](http://salfest.sk/). Tento festival má dlhoročnú tradíciu už od roku 1995 a návštevníci tam budú mať možnosť spoznať veľa nových umelcov a skupín. V prípade tohto podujatia platia tiež platí nosenie rúšok a dodržiavanie odstupov.

## Cibula Fest
Pre tých, ktorí majú radšej menej alternatívnu hudbu a chceli by si pozrieť a vypočuť známejších interpretov, v ten istý víkend, 16. – 17. júla, sa uskutoční festival [Cibula Fest](https://www.cibulafest.eu/sk/) v Holíči. Na ňom sa bude dať zažiť koncert skupín No Name, Medial Banana, Horkýže Slíže a mnohých ďalších interpretov. Rúška a rozostupy nebudú chýbať ani tu.

## Festival Atmosféra
[Atmosféra](https://festivalatmosfera.sk/) je malý rodinný festival, ktorý sa koná 6. – 8. augusta na tradičnom mieste neďaleko obce Hontianske Nemce. Lístky na tento festival sú už vypredané, ale mnohí majú stále možnosť zakúpiť si lístky cez inzeráty, ktoré sa kde-tu objavia. Vystúpia tu interpreti ako Para, Fallgrapp alebo Modré Hory. Aj Atmosféra bude zodpovedná za dodržiavanie všetkých hygienických nariadení, dokonca sa tu bude nachádzať mobilné odberové miesto, kde sa budú môcť ľudia otestovať priamo na mieste.

## Uprising
Festival [Uprising](https://www.uprising.sk/en/) je jedným z najznámejších slovenských podujatí. Na rozdiel od ostatných spomenutých festivalov tu budú vystupovať aj raperi, medzi inými napríklad Gleb, ale aj populárne slovenské skupiny ako Polemic či Medial Banana. Bude sa konať na konci leta 27. – 28. augusta v Bratislave. Na festivale bude platiť zákaz konzumovania jedla a nápojov kúpených mimo areálu a kontrola negatívnych testov.