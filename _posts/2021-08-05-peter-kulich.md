---
layout: clanok
title: Peter Kulich vydal svoj prvý videoklip
author: Rebeka Penciaková
author-profile: /img/rebeka.webp
img: /img/blog/SI0001/cover.webp
perex: Nepochádza z umeleckej rodiny, no aj napriek tomu vytvoril unikátne umelecké dielo.
---

Peter Kulich je 30-ročný spevák, gitarista, skladateľ a textár zo Žiliny. Hudbe sa venuje od svojich 16-tich rokov, no už za tento relatívne krátky čas stihol vystriedať množstvo hudobných kolegov a hracích príležitostí. Pôsobil v speváckom zbore Omnia, rockovej kapele Best Zeroes a bol súčasťou viacerých akustických zoskupení. Za zmienku stojí aj duo P&P v spolupráci s cajonistom Michalom Komorovským, s ktorým hrá dodnes. Práve s ním sa venujú hraniu prevzatých aj vlastných skladieb v štýle pop-rock a art-rock.

Na konci júla Peter dokončil svoj debutový videoklip ku skladbe Lone Wolf, ktorú zložil z hudobného aj textového hľadiska už pred dvomi rokmi. K jej štúdiovej forme však dopomohol až producent a gitarista Brian Baják. Vo videoklipe zobrazuje rôzne miesta zo Žiliny vrátane jej centra a tiež jej priľahlé oblasti ako Patúch a Lietavský hrad.

<center>
<iframe width="80%" height="450" src="https://www.youtube-nocookie.com/embed/j1cmO0ZG-Tg" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen></iframe>
</center>

Peter, ktorý je okrem iného autorom textu a hudby, vymyslel zaujímavý scénar, v ktorom do videoklipu obsadil mladého československého vlčiaka Arga. Ten symbolizuje ospevovaného „vlka samotára“.

Text piesne je osobný a odzrkadľuje život autora. Peter nebol z umeleckej rodiny a podporu musel hľadať hlavne sám v sebe. To isté platilo aj pre jeho bratov, ktorí sa v umení, a to najmä v písaní a hudbe našli tiež. Peter odjakživa inklinoval k tvorbe, či už kresleniu alebo písaniu, no najviac ho vždy tešila hudba. V nej sa totiž dali spojiť rôzne druhy umenia a mohol vďaka nej vytvoriť unikátne umelecké dielo.

Skladba Lone Wolf napísal ako zrkadlo svojho života. Pre spôsob, akým žil, a pre nedostatočnú podporu, ktorá ho pri tvorbe brzdila, musel ľuďom dokazovať, že sa v ňom mýlia. Práve o tom hovorí prvý verš jeho debutu – _I have lived long enough, just to prove you that you're wrong_ (Žijem už dosť dlho na to, aby som vám dokázal, že sa mýlite).

Skladba končí otázne a môžeme ju označiť za akúsi reflexiu. Jej myšlienkou je, že rovnako ako cieľ je dôležitá aj cesta, a ak má niekto niekomu niečo dokázať, tak jedine sám sebe. Mala by motivovať ľudí, ktorí sa snažia v niečom uspieť, aby vytrvali až do konca a nevzdali to ani napriek zlým okolnostiam. Najmä veci, ktoré sú ich vášňou. Je dôležité byť silnou osobnosťou aj za cenu samoty, pretože je to práve ona, ktorá robí človeka naozaj silným.
