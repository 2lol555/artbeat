---
layout: clanok
title: Psychológia hudby – ako súvisí tvoj hudobný vkus s osobnosťou?
author: Ema Nagyová
author-profile: /img/emka.webp
img: /img/blog/0015/cover.webp
perex: Preferovaný hudobný žáner o tebe napovie viac, než si myslíš.
---

Si jedinečný, a predsa sa na ostatných podobáš. Svoju osobnosť vyjadruješ nielen oblečením a jazykom, ktorým hovoríš, ale aj hudbou, ktorú počúvaš. Vedci a psychológovia sa už dlhé roky snažia nájsť odpoveď na otázku, či osobnosť a hudobné preferencie spolu súvisia.

Profesor Adrian North sa podujal zodpovedať túto otázku. Požiadal 36-tisíc ľudí vo viac než 60 krajinách, aby ohodnotili hudobné žánre podľa ich osobných preferencií a podstúpili MBTI test. Je to svetoznámy test osobnosti, ktorého výsledkom je štvorpísmenový osobnostný typ. Výskum Adriana Northa priniesol zaujímavé zistenia. Čo o tebe napovie tvoj obľúbený žáner?


## POP
Ako každý milovník popu, aj ty máš rád spoločnosť ľudí a si skôr extrovertný. Kreativita nie je tvojou silnou stránkou, ale vynahradíš si to svojou usilovnosťou. Je možné, že máš pomerne vysoké sebavedomie. Z času na čas znervóznieš rýchlejšie ako ostatní. Podľa MBTI testu si buď ESFP, ESFJ, alebo ISFP.

## KLASICKÁ HUDBA
Ak považuješ klasickú hudbu za svoju šálku kávy, znamená to, že si zdravo sebavedomý a máš výbornú intuíciu. Klišé o tom, že milovníci tohto žánru sú inteligentnejší v porovnaní s ostatnými, je pravdivé – o dôvod viac, prečo sa oplatí vypočuť si Bacha alebo Mozarta. Ľudia v tvojom okolí ťa môžu vnímať ako príliš introvertného a uzavretého.

## METAL
Metaloví nadšenci majú veľmi podobné osobnostné rysy ako milovníci klasiky, zvyčajne však majú o pár rokov menej. Aspoň to tvrdí profesor Adrian North, odborník na psychológiu hudby. Zaužívaný stereotyp o tom, že si ako fanúšik metalu agresívny, sa vôbec nezakladá na pravde. Práve naopak. Aj keď si to možno nechceš priznať, si veľmi citlivý a jemný.

## ELEKTRONICKÁ TANEČNÁ HUDBA (EDM)
Asi ťa neprekvapí, že nadšenie pre EDM ide ruka v ruke so spoločenskosťou a extrovertnosťou. Vždy máš okolo seba mnoho priateľov, pretože si milý a ochotný. Počúvanie energických a rytmických tónov ovplyvňuje aj tvoj pohľad na seba. Myslíš si, že si fyzicky atraktívny. Zdravé sebavedomie je síce veľmi dôležité, ale niekedy tvoje vysoké ego odrádza ľudí od toho, aby sa s tebou zoznámili. Občas zabudneš na čas a nedodržíš dohodnutý termín.

## R&B
Vôbec sa nebojíš prejavovať emócie na verejnosti. Najmä ak ide o tie, ktoré súvisia s hudbou. Niežeby na tom bolo niečo zlé, ale občas tým ľudí uvedieš do rozpakov. Ak si niečo zaumieniš, ideš si za tým napriek akýmkoľvek prekážkam, nič ťa nezastaví. Oddych ti nič nehovorí, máš oveľa radšej aktívne voľnočasové aktivity a spoznávanie nových ľudí.

## ROCK
Ak si rocker celým srdcom i dušou, pravdepodobne sa rozhoduješ na základe svojej intuície. Plne dôveruješ svojmu šiestemu zmyslu, a preto ti neunikne žiadna príležitosť. Sem-tam však spravíš krok vedľa. Takmer nič ťa nerozhodí a na novinky reaguješ uvoľnene a flexibilne. Možno by bolo fajn zapracovať na tvojich rebelských sklonoch, ale to je len maličkosť. Ak by si sa rozhodol podstúpiť test osobnosti, možným výsledkom by bol ENTP.

## RAP A HIP-HOP
Na svet sa pozeráš bez ružových okuliarov, realisticky a prakticky. Bolo by fajn, ak by si sa občas zasníval. Prípadne videl aj dobro, nielen zlo. Podľa MBTI je ťažké zistiť, do ktorej skupiny patríš, žiadny typ totiž neprevažuje nad ostatnými. Rád sa učíš, ale len za predpokladu, že informácie sú konkrétne a využiteľné.

## COUNTRY
Pomerne ľahko sa skamarátiš s takmer každým, koho stretneš. Vo svojom vnútri si veľmi citlivý a záleží ti na tvojich blízkych. Navonok to vôbec neprejavuješ, a preto môže byť tvoje okolie presvedčené o opaku. Vo svojich názoroch si skôr konzervatívny a veľmi nerád vybočuješ zo svojej zaužívanej rutiny.

## JAZZ A BLUES
Fanúšikovia jazzu a blues majú podobné charakterové vlastnosti. Výziev sa len tak ľahko nezľakneš, práve naopak. Večer v spoločnosti znie pre teba oveľa lepšie ako oddych doma. Do všetkého sa púšťaš s entuziazmom, nadšením a optimizmom. Improvizácia ti už mnohokrát pomohla, avšak daj si pozor, aby si to s ňou neprehnal. Výsledok tvojho MBTI testu je pravdepodobne ENTJ, ENFJ alebo ENFP.

## RAGGAE
Hľadanie nových a inovatívnych riešení pre teba nie je žiaden problém. Vo svojom okolí si známy pre svoju energickosť a láskavosť. Preferuješ spoločnosť pred samotou, rád sa zabávaš. Najviac zo všetkého miluješ slobodu vo všetkom, čo robíš. Možno ti to tvoji priatelia ešte nepovedali, ale občas by si mohol pracovať usilovnejšie, aby boli všetci okolo teba spokojní. 
