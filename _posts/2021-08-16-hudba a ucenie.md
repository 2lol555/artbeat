---
layout: clanok
title: Počúvanie hudby pri učení – pomôže alebo uškodí?
author: Boglárka Püšpökyová
author-profile: /img/bogi.webp
img: /img/blog/0022/cover.webp
perex: Ovplyvňuje počúvanie hudby tvoje študijné výsledky?
---

Aj vďaka svetu technológií sa stalo počúvanie hudby bežnou súčasťou nášho každodenného života. Či už si aktívnym alebo pasívnym poslucháčom, hudba má na teba a tvoju myseľ vplyv v mnohých oblastiach. Mnoho študentov počúva hudbu aj pri učení, no je to naozaj efektívne alebo je lepšie mať v izbe ticho? Záleží na žánroch, ktoré počúvaš?

Z mnohých štúdií vyplýva, že ti hudba môže pomôcť s pozornosťou sústredením. Zaujímavým faktom je, že na ľudí s poruchami učenia môže vplývať ešte intenzívnejšie. Pri počúvaní hudby sa totiž aktivuje pravá aj ľavá hemisféra mozgu, a tým dochádza k zlepšeniu pamäti.

## Rýchlosť hudby a učenie
Podľa štúdie z roku 2013, na ktorej pracovala Dr. Emma Grey a Spotify, sa zistilo, že počúvanie hudby v rozmedzí 50-80 úderov za minútu ti môže pomôcť k tomu, aby si bol viac produktívny a sústredený na svoju prácu. Takéto tempo ťa môže aj namotivovať a nabudiť. Vyššia tempová frekvencia by mohla byť príliš rušivá. Jiří Kimmel pri svojom bakalárskom projekte  z roku 2010 tiež dospel k zaujímavému výsledku . Cieľom bolo pozorovať, ako rýchlo sa dobrovoľníci naučia naspamäť náhodne generované čísla. Ľudia, ktorí pri učení počúvali hudbu, sa učili výrazne rýchlejšie.

## Hudba a jazyky
Určite vieš, že pozeranie seriálov alebo čítanie v cudzom jazyku je skvelým pomocníkom. Ale môže ti pomôcť aj počúvanie piesní ? Už odmalička ťa učia, či už doma alebo v škole, jednoduché piesne na zapamätanie si rôznych vecí. Pre mnoho ľudí je to veľmi efektívny spôsob učenia sa. K textu, ktorý sa musia naučiť, si vymyslia jednoduchú melódiu a naučia sa ho ako pieseň.  Pozeranie videoklipov ti môže pomôcť aj s vizuálnym spájaním rôznych slov a výslovnosťou. Ale keď sa snažíš naučiť sa nejaký text v slovenčine naspamäť, nemal by si pri tom počúvať piesne so slovenským textom.

## Stres pri učení
Tvoja schopnosť učiť sa pod stresom klesá nezávisle od toho, či hudbu počúvaš alebo nie. Možno si jedným z ľudí, ktorým pomáha upokojujúca hudba na to, aby sa uvoľnili. Toto však nemusí platiť pre každého. Ani relaxačná hudba ťa stresu nezbaví okamžite.

Dokázalo sa, že hudba môže niektorým ľudom aj uškodiť. Ak si jedným z tých, ktorí sa ľahko rozrušia a stratia pozornosť, najmä pri komplikovanejších úlohách, hudbu radšej nepočúvaj.

Jednoznačná odpoveď na otázku, či hudba pomáha, teda *neexistuje*.  Kým niektorí preferujú pri učení svižnú a hlasnú hudbu, iným bude viac vyhovovať ticho a pokoj. Nejde o kvalitu alebo žáner, záleží na *tvojom vzťahu k nej*. Takže ak nie si fanúšikom klasickej hudby, vybrať si ju očividne nebude dobrý nápad. Niečo, čo nemáš rád, narobí viac škody ako úžitku. 
